---
title: "Uĵ-, la kontenta sufikso"
date: 2022-07-31
draft: false
---

Esperanto vivas. Kiel aliaj vivaj lingvojn, ĝi havas slangon. Mi rakontu ekzemplon.

## La naskiĝo de la sufikso

Estas la jaro 2008. Aŭ pli precize, la fino de la jaro 2008.
Ĉirkaŭ 150 esperanto-parolantoj kunvenis en la 52a Internacia Seminario, la tiama
novjara renkontiĝo
de GEJ, la Germana Esperanto-Asocio.

Samaj aferoj okazas kiel en ĉiuj tiaj renkontiĝoj.
La dumtagaj prelegoj donas oficialan impreson al la novulo,
la nokta programo disvidas sin inter koncertoj, laŭtaj bierumadoj en la trinkejo,
kaj murmuremaj konversacioj en la gufujo (ĉiuj sortoj de teo kiujn vi povas imagi).  
Amindumantoj kisumas en koridoroj.  
Amikogrupoj sidadas kie ajn, babilas, ne faras ion precizan. Ili _frimozas_.  
Nu, renkontiĝo.

La etoso estis tiom bona, ke iu frimozanta babilantaro ekpensis:  
«Kial ni havas aĉ-sufikson pri malbonaj aferoj, sed neniun sufikson pri agrablaĵoj?
Jam ni havas niajn proprajn pozitivajn vortojn kiel _mojosa_, aŭ pozitivajn konstruaĵon kiel
_karulo_, kiu taŭgas kiel malo de _aĉulo_, sed sufikso? Simpla tujuzeble sufikso? Ne.»  
Ili cerbumis.

Mi povas nur imagi tiun konversacion, mi ne ĉeestis.
Ĝi verŝajne okazis en la gufujo kiam mi estis trinkejumanta,
aŭ en la trinkejo kiam mi estis gufujumanta.
Sed mi emas pensi ke multaj sonoj estis provitaj antaŭ
ol la ĝusta silabo falis de la ĉielo per iliaj voĉoj: **uĵ**. Dolĉas kiel mielo en teo.

## Uzadi la sufikson

La kuninventintoj estas Germanoj,
ili nomiĝas Helen kaj Hendrik (verfii la ortografion).
Ni estis bonaj amikoj tiam kaj renkontiĝadis ofte en Heidelberg dum la unua duono de la jaro 2009,
pro alia amiko tre agadema, Stephan Schneider, kiu daŭre organizadis esperanto-kunvenetojn.

Plej granda uzanto de la sufikso estis Helen, kiu havis tiun agrablan rigardon sur la mondo.

«Ni sidu tie. Estas homuĵoj ĉe la tablo.»

«Teuĵo!» ŝi ekkrietus, kiam la teo plaĉis al ŝi.

«Uĵ! Uĵ!», kiam ŝi vivus fortan ĝojon, aŭ antaŭĝojon.

La sufikso ankaŭ uzeblas kun propraj nomoj. Imagu ke Hendrik alvenus kun dolĉaĵoj por manĝi,
ni povus ekkrii «Hendrikuĵo!».

Al mi plaĉis tiu vivemo. _uĵ_ esprimas emocion anstataŭ elpensitan opinion.
Se mi retropensas pri okazaĵo, mi povas diri: «Ni pasigis tre agrablan vesperon kune».
Se mi retrosentas, mi diros: «Ni pasigis vesperuĵon».

## La disvastiĝo

La sufikso uĵ eliris sian germanan naskejon kaj transiris al Francio.
Junulara Esperanta Franca Organizo (JEFO), en kiu mi estis estrarano, ekuzis ĝin, kun malpli da
nuancoj sed ne malpli da forto.

Uĵ fariĝis verbo. «Uĵas!» multe aŭdiĝis.
La verbo eĉ transiris al niaj franclingvaj konversacioj. « Ça va uĵer ! » (_uĵos_).

## La debato

Roĝer Borĝes, brazila aŭtoro, verkis
[artikolon](https://mojose.wordpress.com/2009/11/23/ujo-la-sufikso-de-la-jaro-versajne/)
pri uĵ, preskaŭ unu jaro post ĝia ekekzisto.
La mallonga artikolo priskribas kion mi ĵus rakontis, kun aliaj ekzemploj.

Plej interesa nun estas la tiam diskuto sub la artikolo. La unua komento diras ja:

> Tio montras, ke la proponintoj ne konas la lingvon Esperanto.

Heeeeee?

> Lerteco ne estas laŭ sia plaĉo aldoni novajn neekzistaĵojn al Esperanto. Lerteco estas uzi jam
> ekzistajn kapablojn de la lingvo por esprimi sin. Unue bone lernu la lingvon kaj iomete
> prokrastu aldonu nenecesaĵojn al ĝi. Via “varmuĵa” simple estas “plaĉe varma”.

La argumento tre klaras, sed laŭ mi tute maltrafas sian celon.
La lingvo ne estas nur ilo por detale priskribi la mondon. La lingvo utilas por sin esprimi.
_Varmuĵa_ ege pli efikas por esprimi propra senton ol _plaĉe varma_, kiu gustas
pli kiel libra lingvo.
Kiu volas lerti, lertu. Sed lasu nin uĵumi!

Tiu iom agresiva debato estas fakte tre bon afero. Signifas ke Esperanto estas viva lingvo!

Aliaj komentoj proponas ankaŭ ke Esperanto povus disfali, se ni aldonas novajn vortojn al ĝi,
kaj mi tute kontraŭopinias.
Ĉiu viva lingvo enhavas difektojn, ne eblas alie. Lingvo neniam perfektas.
Ĉiam oni trovas neregulaĵojn.
Eĉ Esperanto havas tiajn neklarigeblajn kaj neskribatajn regulojn.
Ekzemple oni diras: «post kiam…» kaj «antaŭ ol…». Kial ne «antaŭ kiam…» kaj «post ol»?
Kial ne unu sama prepozicio por kompari eventojn je tempo?

Linvgoj plu konstruiĝas senĉese por solvi siajn propraj kontraŭdirojn.
Novaj vortoj konstante invadas la ĉiutagon, unue kiel slango,
poste kiel evidentaĵoj.

Por eniri lingvon, nova vorto devas esti:

1. facile lernebla
2. pli utila ol ekzistantaj alternativoj

Tiu unua kondiĉo estas tute plenumita.

— Kion signifas uĵ?  
— Estas malo de aĉ.  
— Ho, okej.

Ĉu la sufikso estas utila, ja debateblas. Ne por ĉiu homo. La komunumo decidos. La lingvo regas
sin mem.

## La reapero

Mi forlasis Esperantujon en 2012, kaj ĝis nun eĉ ne revenis, krom en Pepolando (eeeehhh Twitter).
Esperantlingvanoj pepas mojosaĵojn.
Sed kia surprizo kiam iu tago aperis tiu simpla mesaĝo:

https://twitter.com/mahxiackorvo/status/1553245366572630017

Miaj okuloj eliris iliajn kavojn. Mi tuj petis je klarigo. JES. Sama sufikso, sama signifo.

Uĵ vivas!
Ŝajne ĝi uziĝas en NASK. Eeeeehhhhh? En Usono? Kia sukceso!

Mi do interŝanĝis mesaĝuĵon kun la aŭtoro de la pepo, rememorante pri tiuj frenezaj jaroj kaj
momentuĵojn kiam la lingvo okupis grandan parton de mia ĉiutaga vivo.

Korajn brakumojn al vi mojosuloj kaj homuĵoj!