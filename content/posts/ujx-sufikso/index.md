---
title: "Uĵ-, la kontenta sufikso"
date: 2022-07-31
draft: false
---

uĵ- estas malo de aĉ-. _"Kia homuĵo!"_

## La naskiĝo de la sufikso

La kuninventintoj estas Germanoj, ili nomiĝas Helen kaj Hendrik.
Mi renkontis ilin dum la 52a Internacia Seminario 2008/2009 en Biedenkopf, ili estis dudekumuloj
kiel mi.
En tiu fama novjara renkontiĝo, junuloj de tuta Eŭropo kaj eĉ de la tuta mondo skandale festumas
kun la preteksto ke ili _kongresumas_. Dumtagaj prelegoj, dumvesperaj malsaĝaĵoj.

Helen, Kendrik kaj mi plu renkontiĝis dum la unuaj monatoj de 2009 en sudgermanio, ĉirkaŭ
Heidelberg, dank' al la agadema Stephan Schneider, kiu daŭre organizadis esperanto-kunvenetojn
kaj bone kapablas alvenigi novulojn.
Mi memoras politiksciencan prelegon pri Kartvelio (la kaŭkaza lando), promenadojn ĉe la Neckar-rivero,
vesperojn en restoracioj, kaj ankaŭ tiun frenezan Radionokton, kiam dek homoj tranoktis ĉe radiostudio
en Mannheim.
Ni elsendis E-muzikon kaj intervjuojn pri Esperanto (en la germana)
aŭ en Esperanto, tuj tradukite al la germana de Johannes Müller (mirinda buŝtradukisto).

En tiu kunteksto, ni babilis multe kaj bezonis multaj vortojn kaj vortumojn por esprimi kiel ni
sentis. Ekzemple, ni diris _malĝis!_ anstataŭ _saluton!_, simple ĉar ni povis.
Aŭ _kotopaĉ'!_ anstataŭ _kaj tiel plu_.
La ĝojo paroli esperanton estas ke eblas pluinventi ĝin.

La unua apero de **uĵ** en mia mondo datiĝas de la 12 de februaro 2009, kiam Helen komencis
retpoŝton per tiuj vortoj:

> Vesperuĵon al vi,

Al kio mi respondis en la sekva retpoŝto:

> kion diable signifas "uĵo"?

Helen klarigis.

> Finfine vi rimarkis pri ĝi. Mi jam antaŭe diris al vi ke mi sentas mankon de sufikso "malaĉ",
> sed vi diris ke vi ne sentas mankon kaj ne plu atentis. Domaĝe, ĉar vi maltrafis la ŝancon
> fariĝi elpensinto de tiu uĵa sufikso. Jen Hendrik forkaptis de vi tiu honoro elpensinte na "uĵ"
> por mi! Ĝi signifas ĉarma, bela, komforta ... nu, uĵa, simple :D

## Uzadi la sufikson

Uĵ estas malo de aĉ. Ĝi indikas plezuran senton aŭ laŭdemon de la parolanto.

Plej granda uzanto de la sufikso estis Helen, kiu havis tiun agrablan rigardon sur la mondo.

«Ni sidu tie. Estas homuĵoj ĉe la tablo.»

«Teuĵo!» ŝi ekkrietus, kiam la teo plaĉis al ŝi.

«Uĵ! Uĵ!», kiam ŝi vivus fortan ĝojon, aŭ antaŭĝojon.

La sufikso ankaŭ uzeblas kun propraj nomoj. Imagu ke Hendrik alvenus kun dolĉaĵoj por manĝi,
ni povus ekkrii «Hendrikuĵo!».

Al mi plaĉis tiu vivemo. _uĵ_ ne esprimas elpensitan opinion sed emocion.
Se mi retropensas pri okazaĵo, mi povas diri: «Ni pasigis tre agrablan vesperon kune».
Se mi retrosentas, mi diros: «Ni pasigis vesperuĵon».

## La disvastiĝo

La sufikso uĵ eliris sian germanan naskejon kaj transiris al Francio.
La Junulara Esperanta Franca Organizo (JEFO), en kiu mi estis estrarano, ekuzis ĝin, kun malpli da
nuancoj sed ne malpli da forto.

Uĵ fariĝis verbo. «Uĵas!» multe aŭdiĝis.
La verbo eĉ transiris al niaj franclingvaj konversacioj. « Ça va uĵer ! » (= _uĵos_).

## La debato

Roĝer Borĝes, brazila aŭtoro, verkis
[artikolon](https://mojose.wordpress.com/2009/11/23/ujo-la-sufikso-de-la-jaro-versajne/)
pri uĵ, preskaŭ unu jaro post ĝia ekekzisto.
La mallonga artikolo priskribas kion mi ĵus rakontis, kun aliaj ekzemploj.

Plej interesa nun estas la tiama diskuto sub la artikolo. La unua komento diras ja:

> Tio montras, ke la proponintoj ne konas la lingvon Esperanto.

Heeeeee?

> Lerteco ne estas laŭ sia plaĉo aldoni novajn neekzistaĵojn al Esperanto. Lerteco estas uzi jam
> ekzistajn kapablojn de la lingvo por esprimi sin. Unue bone lernu la lingvon kaj iomete
> prokrastu aldoni nenecesaĵojn al ĝi. Via “varmuĵa” simple estas “plaĉe varma”.

La argumento tre klaras, sed laŭ mi tute maltrafas sian celon.
La lingvo ne estas nur ilo por detale priskribi la mondon.
La lingvo ankaux utilas por sin esprimi kiel eble plej efike, kun malpli da silaboj, tiel ke
ni havu simplajn vortoj por simplajn sentojn. Tiu cele, sufikso pli rapidas ol adjektivo.
_Varmuĵa_ ege pli efikas por esprimi propra kontentiĝon ol _plaĉe varma_, kiu gustas
pli kiel libra lingvo.  
Kiu volas lerti, lertu. Sed lasu nin uĵumi!

Tiu vigla, eĉ iom agresiva debato estas fakte tre bona afero.
Signifas ke Esperanto estas viva lingvo!
Nur en vivaj lingvoj troviĝas konservativuloj kiuj plendas pri stultaj junulvortoj.

Aliaj komentoj proponas eĉ ke Esperanto povus disfali, se oni aldonas novajn vortojn al ĝi,
kaj mi tute kontraŭopinias.  
Ĉiu viva lingvo enhavas difektojn, neniu perfektas.
Ĉiam oni trovas neregulaĵojn.
Eĉ Esperanto havas tiajn neklarigeblajn kaj neskribatajn regulojn.
Ekzemple oni diras: «post kiam…» kaj «antaŭ ol…». Kial ne «antaŭ kiam…» kaj «post ol»?
Kial ne estas unika prepozicio por kompari okazaĵojn je tempo?

Linvgoj senĉese plukonstruiĝas por solvi siajn propraj kontraŭdirojn.
Novaj vortoj konstante envenas la ĉiutagon, unue kiel slango,
poste kiel evidentaĵo.

Por eniri lingvon, nova vorto devas esti:

1. facile lernebla
2. pli utila ol ekzistantaj alternativoj

Tiu unua kondiĉo estas tute plenumita. Ekzempla situacio:

— Kion signifas uĵ?  
— Estas malo de aĉ.  
— Ho, okej.

Ĉu la sufikso estas utila, ja debateblas.
La neŭtralaj komentoj de la tiama debato, sugestas ke ne ĉiu homo sentas bezonon je malaĉ-sufikson.
Finfine, la komunumo decidos. La lingvo regas sin mem.

## La reapero

Mi forlasis Esperantujon en 2012, kaj ĝis nun eĉ ne revenis, krom ĉijare en Pepolando (eeeehhh Twitter).
Esperantlingvanoj pepas mojosaĵojn.

Kia surprizo kiam iu tago aperis
tiu simpla pepo:

![Grafo Maĥiac Korako pepas la vorton "uĵumado"](/2022/ujx-sufikso/images/ujxumado_ekrankopio.png)

Miaj okuloj eliris iliajn kavojn.
Mi tuj [petis je klarigo](https://twitter.com/mahxiackorvo/status/1553245366572630017).
JES. Sama sufikso, sama signifo.

Uĵ vivas!
Ŝajne ĝi ankaŭ uziĝas en NASK. En Usono!? Kia sukceso!

Mi do interŝanĝis mesaĝuĵojn kun Grafo Maĥiac Korako (kia kromnomo!),
rememorante pri tiuj frenezaj jaroj kaj
momentuĵojn kiam la lingvo okupis grandan parton de mia ĉiutaga vivo.

Mi eble pliverkos tiun nuntempan sekcion de la artikolo, do ne hezitu [skribi al mi](bjokac@gmail.com)
se vi havas iajn komentojn aux informojn pri uĵ!

Korajn brakumojn al vi mojosuloj kaj homuĵoj!
